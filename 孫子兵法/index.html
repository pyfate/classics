
<!doctype html>
<html lang="en" class="no-js">
  <head>
    
      <meta charset="utf-8">
      <meta name="viewport" content="width=device-width,initial-scale=1">
      
      
      
        <link rel="canonical" href="https://pyfate.github.io/%E5%AD%AB%E5%AD%90%E5%85%B5%E6%B3%95/">
      
      
        <link rel="prev" href="../%E6%98%93%E7%B6%93/">
      
      
        <link rel="next" href="../%E8%AB%96%E8%AA%9E/">
      
      
      <link rel="icon" href="../images/yin-yang-solid.svg">
      <meta name="generator" content="mkdocs-1.6.1, mkdocs-material-9.5.34">
    
    
      
        <title>孫子兵法 - 科技命理網</title>
      
    
    
      <link rel="stylesheet" href="../assets/stylesheets/main.35f28582.min.css">
      
      


    
    
      
    
    
      
        
        
        <link rel="preconnect" href="https://fonts.gstatic.com" crossorigin>
        <link rel="stylesheet" href="https://fonts.googleapis.com/css?family=Roboto:300,300i,400,400i,700,700i%7CRoboto+Mono:400,400i,700,700i&display=fallback">
        <style>:root{--md-text-font:"Roboto";--md-code-font:"Roboto Mono"}</style>
      
    
    
    <script>__md_scope=new URL("..",location),__md_hash=e=>[...e].reduce(((e,_)=>(e<<5)-e+_.charCodeAt(0)),0),__md_get=(e,_=localStorage,t=__md_scope)=>JSON.parse(_.getItem(t.pathname+"."+e)),__md_set=(e,_,t=localStorage,a=__md_scope)=>{try{t.setItem(a.pathname+"."+e,JSON.stringify(_))}catch(e){}}</script>
    
      

    
    
    
  </head>
  
  
    <body dir="ltr">
  
    
    <input class="md-toggle" data-md-toggle="drawer" type="checkbox" id="__drawer" autocomplete="off">
    <input class="md-toggle" data-md-toggle="search" type="checkbox" id="__search" autocomplete="off">
    <label class="md-overlay" for="__drawer"></label>
    <div data-md-component="skip">
      
        
        <a href="#_1" class="md-skip">
          Skip to content
        </a>
      
    </div>
    <div data-md-component="announce">
      
    </div>
    
    
      

  

<header class="md-header md-header--shadow" data-md-component="header">
  <nav class="md-header__inner md-grid" aria-label="Header">
    <a href=".." title="科技命理網" class="md-header__button md-logo" aria-label="科技命理網" data-md-component="logo">
      
  
  <svg xmlns="http://www.w3.org/2000/svg" viewBox="0 0 512 512"><!--! Font Awesome Free 6.6.0 by @fontawesome - https://fontawesome.com License - https://fontawesome.com/license/free (Icons: CC BY 4.0, Fonts: SIL OFL 1.1, Code: MIT License) Copyright 2024 Fonticons, Inc.--><path d="M256 64c53 0 96 43 96 96s-43 96-96 96-96 43-96 96 43 96 96 96c-106 0-192-86-192-192S150 64 256 64m0 448a256 256 0 1 0 0-512 256 256 0 1 0 0 512m32-352a32 32 0 1 0-64 0 32 32 0 1 0 64 0m-64 192a32 32 0 1 1 64 0 32 32 0 1 1-64 0"/></svg>

    </a>
    <label class="md-header__button md-icon" for="__drawer">
      
      <svg xmlns="http://www.w3.org/2000/svg" viewBox="0 0 24 24"><path d="M3 6h18v2H3zm0 5h18v2H3zm0 5h18v2H3z"/></svg>
    </label>
    <div class="md-header__title" data-md-component="header-title">
      <div class="md-header__ellipsis">
        <div class="md-header__topic">
          <span class="md-ellipsis">
            科技命理網
          </span>
        </div>
        <div class="md-header__topic" data-md-component="header-topic">
          <span class="md-ellipsis">
            
              孫子兵法
            
          </span>
        </div>
      </div>
    </div>
    
    
      <script>var palette=__md_get("__palette");if(palette&&palette.color){if("(prefers-color-scheme)"===palette.color.media){var media=matchMedia("(prefers-color-scheme: light)"),input=document.querySelector(media.matches?"[data-md-color-media='(prefers-color-scheme: light)']":"[data-md-color-media='(prefers-color-scheme: dark)']");palette.color.media=input.getAttribute("data-md-color-media"),palette.color.scheme=input.getAttribute("data-md-color-scheme"),palette.color.primary=input.getAttribute("data-md-color-primary"),palette.color.accent=input.getAttribute("data-md-color-accent")}for(var[key,value]of Object.entries(palette.color))document.body.setAttribute("data-md-color-"+key,value)}</script>
    
    
    
      <label class="md-header__button md-icon" for="__search">
        
        <svg xmlns="http://www.w3.org/2000/svg" viewBox="0 0 24 24"><path d="M9.5 3A6.5 6.5 0 0 1 16 9.5c0 1.61-.59 3.09-1.56 4.23l.27.27h.79l5 5-1.5 1.5-5-5v-.79l-.27-.27A6.52 6.52 0 0 1 9.5 16 6.5 6.5 0 0 1 3 9.5 6.5 6.5 0 0 1 9.5 3m0 2C7 5 5 7 5 9.5S7 14 9.5 14 14 12 14 9.5 12 5 9.5 5"/></svg>
      </label>
      <div class="md-search" data-md-component="search" role="dialog">
  <label class="md-search__overlay" for="__search"></label>
  <div class="md-search__inner" role="search">
    <form class="md-search__form" name="search">
      <input type="text" class="md-search__input" name="query" aria-label="Search" placeholder="Search" autocapitalize="off" autocorrect="off" autocomplete="off" spellcheck="false" data-md-component="search-query" required>
      <label class="md-search__icon md-icon" for="__search">
        
        <svg xmlns="http://www.w3.org/2000/svg" viewBox="0 0 24 24"><path d="M9.5 3A6.5 6.5 0 0 1 16 9.5c0 1.61-.59 3.09-1.56 4.23l.27.27h.79l5 5-1.5 1.5-5-5v-.79l-.27-.27A6.52 6.52 0 0 1 9.5 16 6.5 6.5 0 0 1 3 9.5 6.5 6.5 0 0 1 9.5 3m0 2C7 5 5 7 5 9.5S7 14 9.5 14 14 12 14 9.5 12 5 9.5 5"/></svg>
        
        <svg xmlns="http://www.w3.org/2000/svg" viewBox="0 0 24 24"><path d="M20 11v2H8l5.5 5.5-1.42 1.42L4.16 12l7.92-7.92L13.5 5.5 8 11z"/></svg>
      </label>
      <nav class="md-search__options" aria-label="Search">
        
        <button type="reset" class="md-search__icon md-icon" title="Clear" aria-label="Clear" tabindex="-1">
          
          <svg xmlns="http://www.w3.org/2000/svg" viewBox="0 0 24 24"><path d="M19 6.41 17.59 5 12 10.59 6.41 5 5 6.41 10.59 12 5 17.59 6.41 19 12 13.41 17.59 19 19 17.59 13.41 12z"/></svg>
        </button>
      </nav>
      
        <div class="md-search__suggest" data-md-component="search-suggest"></div>
      
    </form>
    <div class="md-search__output">
      <div class="md-search__scrollwrap" tabindex="0" data-md-scrollfix>
        <div class="md-search-result" data-md-component="search-result">
          <div class="md-search-result__meta">
            Initializing search
          </div>
          <ol class="md-search-result__list" role="presentation"></ol>
        </div>
      </div>
    </div>
  </div>
</div>
    
    
  </nav>
  
</header>
    
    <div class="md-container" data-md-component="container">
      
      
        
          
        
      
      <main class="md-main" data-md-component="main">
        <div class="md-main__inner md-grid">
          
            
              
              <div class="md-sidebar md-sidebar--primary" data-md-component="sidebar" data-md-type="navigation" >
                <div class="md-sidebar__scrollwrap">
                  <div class="md-sidebar__inner">
                    



<nav class="md-nav md-nav--primary" aria-label="Navigation" data-md-level="0">
  <label class="md-nav__title" for="__drawer">
    <a href=".." title="科技命理網" class="md-nav__button md-logo" aria-label="科技命理網" data-md-component="logo">
      
  
  <svg xmlns="http://www.w3.org/2000/svg" viewBox="0 0 512 512"><!--! Font Awesome Free 6.6.0 by @fontawesome - https://fontawesome.com License - https://fontawesome.com/license/free (Icons: CC BY 4.0, Fonts: SIL OFL 1.1, Code: MIT License) Copyright 2024 Fonticons, Inc.--><path d="M256 64c53 0 96 43 96 96s-43 96-96 96-96 43-96 96 43 96 96 96c-106 0-192-86-192-192S150 64 256 64m0 448a256 256 0 1 0 0-512 256 256 0 1 0 0 512m32-352a32 32 0 1 0-64 0 32 32 0 1 0 64 0m-64 192a32 32 0 1 1 64 0 32 32 0 1 1-64 0"/></svg>

    </a>
    科技命理網
  </label>
  
  <ul class="md-nav__list" data-md-scrollfix>
    
      
      
  
  
  
  
    <li class="md-nav__item">
      <a href=".." class="md-nav__link">
        
  
  <span class="md-ellipsis">
    經典首頁
  </span>
  

      </a>
    </li>
  

    
      
      
  
  
  
  
    <li class="md-nav__item">
      <a href="../%E9%81%93%E5%BE%B7%E7%B6%93/" class="md-nav__link">
        
  
  <span class="md-ellipsis">
    道德經
  </span>
  

      </a>
    </li>
  

    
      
      
  
  
  
  
    <li class="md-nav__item">
      <a href="../%E6%98%93%E7%B6%93/" class="md-nav__link">
        
  
  <span class="md-ellipsis">
    易經
  </span>
  

      </a>
    </li>
  

    
      
      
  
  
    
  
  
  
    <li class="md-nav__item md-nav__item--active">
      
      <input class="md-nav__toggle md-toggle" type="checkbox" id="__toc">
      
      
        
      
      
        <label class="md-nav__link md-nav__link--active" for="__toc">
          
  
  <span class="md-ellipsis">
    孫子兵法
  </span>
  

          <span class="md-nav__icon md-icon"></span>
        </label>
      
      <a href="./" class="md-nav__link md-nav__link--active">
        
  
  <span class="md-ellipsis">
    孫子兵法
  </span>
  

      </a>
      
        

  

<nav class="md-nav md-nav--secondary" aria-label="目錄">
  
  
  
    
  
  
    <label class="md-nav__title" for="__toc">
      <span class="md-nav__icon md-icon"></span>
      目錄
    </label>
    <ul class="md-nav__list" data-md-component="toc" data-md-scrollfix>
      
        <li class="md-nav__item">
  <a href="#_2" class="md-nav__link">
    <span class="md-ellipsis">
      始計篇第一
    </span>
  </a>
  
</li>
      
        <li class="md-nav__item">
  <a href="#_3" class="md-nav__link">
    <span class="md-ellipsis">
      作戰篇第二
    </span>
  </a>
  
</li>
      
        <li class="md-nav__item">
  <a href="#_4" class="md-nav__link">
    <span class="md-ellipsis">
      謀攻篇第三
    </span>
  </a>
  
</li>
      
        <li class="md-nav__item">
  <a href="#_5" class="md-nav__link">
    <span class="md-ellipsis">
      軍形篇第四
    </span>
  </a>
  
</li>
      
        <li class="md-nav__item">
  <a href="#_6" class="md-nav__link">
    <span class="md-ellipsis">
      兵勢篇第五
    </span>
  </a>
  
</li>
      
        <li class="md-nav__item">
  <a href="#_7" class="md-nav__link">
    <span class="md-ellipsis">
      虛實篇第六
    </span>
  </a>
  
</li>
      
        <li class="md-nav__item">
  <a href="#_8" class="md-nav__link">
    <span class="md-ellipsis">
      軍爭篇第七
    </span>
  </a>
  
</li>
      
        <li class="md-nav__item">
  <a href="#_9" class="md-nav__link">
    <span class="md-ellipsis">
      九變篇第八
    </span>
  </a>
  
</li>
      
        <li class="md-nav__item">
  <a href="#_10" class="md-nav__link">
    <span class="md-ellipsis">
      行軍篇第九
    </span>
  </a>
  
</li>
      
        <li class="md-nav__item">
  <a href="#_11" class="md-nav__link">
    <span class="md-ellipsis">
      地形篇第十
    </span>
  </a>
  
</li>
      
        <li class="md-nav__item">
  <a href="#_12" class="md-nav__link">
    <span class="md-ellipsis">
      九地篇第十一
    </span>
  </a>
  
</li>
      
        <li class="md-nav__item">
  <a href="#_13" class="md-nav__link">
    <span class="md-ellipsis">
      火攻篇第十二
    </span>
  </a>
  
</li>
      
        <li class="md-nav__item">
  <a href="#_14" class="md-nav__link">
    <span class="md-ellipsis">
      用間篇第十三
    </span>
  </a>
  
</li>
      
    </ul>
  
</nav>
      
    </li>
  

    
      
      
  
  
  
  
    <li class="md-nav__item">
      <a href="../%E8%AB%96%E8%AA%9E/" class="md-nav__link">
        
  
  <span class="md-ellipsis">
    論語
  </span>
  

      </a>
    </li>
  

    
      
      
  
  
  
  
    <li class="md-nav__item">
      <a href="../%E5%AD%9F%E5%AD%90/" class="md-nav__link">
        
  
  <span class="md-ellipsis">
    孟子
  </span>
  

      </a>
    </li>
  

    
      
      
  
  
  
  
    <li class="md-nav__item">
      <a href="../%E5%A4%A7%E5%AD%B8/" class="md-nav__link">
        
  
  <span class="md-ellipsis">
    大學
  </span>
  

      </a>
    </li>
  

    
      
      
  
  
  
  
    <li class="md-nav__item">
      <a href="../%E4%B8%AD%E5%BA%B8/" class="md-nav__link">
        
  
  <span class="md-ellipsis">
    中庸
  </span>
  

      </a>
    </li>
  

    
      
      
  
  
  
  
    <li class="md-nav__item">
      <a href="../%E5%B0%9A%E6%9B%B8/" class="md-nav__link">
        
  
  <span class="md-ellipsis">
    尚書
  </span>
  

      </a>
    </li>
  

    
  </ul>
</nav>
                  </div>
                </div>
              </div>
            
            
              
              <div class="md-sidebar md-sidebar--secondary" data-md-component="sidebar" data-md-type="toc" >
                <div class="md-sidebar__scrollwrap">
                  <div class="md-sidebar__inner">
                    

  

<nav class="md-nav md-nav--secondary" aria-label="目錄">
  
  
  
    
  
  
    <label class="md-nav__title" for="__toc">
      <span class="md-nav__icon md-icon"></span>
      目錄
    </label>
    <ul class="md-nav__list" data-md-component="toc" data-md-scrollfix>
      
        <li class="md-nav__item">
  <a href="#_2" class="md-nav__link">
    <span class="md-ellipsis">
      始計篇第一
    </span>
  </a>
  
</li>
      
        <li class="md-nav__item">
  <a href="#_3" class="md-nav__link">
    <span class="md-ellipsis">
      作戰篇第二
    </span>
  </a>
  
</li>
      
        <li class="md-nav__item">
  <a href="#_4" class="md-nav__link">
    <span class="md-ellipsis">
      謀攻篇第三
    </span>
  </a>
  
</li>
      
        <li class="md-nav__item">
  <a href="#_5" class="md-nav__link">
    <span class="md-ellipsis">
      軍形篇第四
    </span>
  </a>
  
</li>
      
        <li class="md-nav__item">
  <a href="#_6" class="md-nav__link">
    <span class="md-ellipsis">
      兵勢篇第五
    </span>
  </a>
  
</li>
      
        <li class="md-nav__item">
  <a href="#_7" class="md-nav__link">
    <span class="md-ellipsis">
      虛實篇第六
    </span>
  </a>
  
</li>
      
        <li class="md-nav__item">
  <a href="#_8" class="md-nav__link">
    <span class="md-ellipsis">
      軍爭篇第七
    </span>
  </a>
  
</li>
      
        <li class="md-nav__item">
  <a href="#_9" class="md-nav__link">
    <span class="md-ellipsis">
      九變篇第八
    </span>
  </a>
  
</li>
      
        <li class="md-nav__item">
  <a href="#_10" class="md-nav__link">
    <span class="md-ellipsis">
      行軍篇第九
    </span>
  </a>
  
</li>
      
        <li class="md-nav__item">
  <a href="#_11" class="md-nav__link">
    <span class="md-ellipsis">
      地形篇第十
    </span>
  </a>
  
</li>
      
        <li class="md-nav__item">
  <a href="#_12" class="md-nav__link">
    <span class="md-ellipsis">
      九地篇第十一
    </span>
  </a>
  
</li>
      
        <li class="md-nav__item">
  <a href="#_13" class="md-nav__link">
    <span class="md-ellipsis">
      火攻篇第十二
    </span>
  </a>
  
</li>
      
        <li class="md-nav__item">
  <a href="#_14" class="md-nav__link">
    <span class="md-ellipsis">
      用間篇第十三
    </span>
  </a>
  
</li>
      
    </ul>
  
</nav>
                  </div>
                </div>
              </div>
            
          
          
            <div class="md-content" data-md-component="content">
              <article class="md-content__inner md-typeset">
                
                  


<h1 id="_1">孫子兵法</h1>
<h2 id="_2">始計篇第一</h2>
<p>孫子曰：兵者，國之大事，死生之地，存亡之道，不可不察也。</p>
<p>故經之以五，校之以計，而索其情：一曰道，二曰天，三曰地，四曰將，五曰法。道者，令民于上同意者也，可與之死，可與之生，民不詭也。天者，陰陽、寒暑、時制也。地者，高下、遠近、險易、廣狹、死生也。將者，智、信、仁、勇、嚴也。法者，曲制、官道、主用也。凡此五者，將莫不聞，知之者勝，不知之者不勝。故校之以計，而索其情。曰：主孰有道？將孰有能？天地孰得？法令孰行？兵眾孰強？士卒孰練？賞罰孰明？吾以此知勝負矣。</p>
<p>將聽吾計，用之必勝，留之﹔將不聽吾計，用之必敗，去之。</p>
<p>計利以聽，乃為之勢，以佐其外。勢者，因利而制權也。</p>
<p>兵者，詭道也。故能而示之不能，用而示之不用，近而示之遠，遠而示之近。利而誘之，亂而取之，實而備之，強而避之，怒而撓之，卑而驕之，佚而勞之，親而離之，攻其不備，出其不意。此兵家之勝，不可先傳也。</p>
<p>夫未戰而廟算勝者，得算多也﹔未戰而廟算不勝者，得算少也。多算勝，少算不勝，而況無算乎！吾以此觀之，勝負見矣。</p>
<h2 id="_3">作戰篇第二</h2>
<p>孫子曰：凡用兵之法，馳車千駟，革車千乘，帶甲十萬，千里饋糧，則內外之費，賓客之用，膠漆之材，車甲之奉，日費千金，然后十萬之師舉矣。其用戰也貴勝，久則鈍兵挫銳，攻城則力屈，久暴師則國用不足。夫鈍兵挫銳，屈力殫貨，則諸侯乘其弊而起，雖有智者，不能善其后矣。故兵聞拙速，未睹巧之久也。夫兵久而國利者，未之有也。故不盡知用兵之害者，則不能盡知用兵之利也。</p>
<p>善用兵者，役不再籍，糧不三載﹔取用于國，因糧于敵，故軍食可足也。</p>
<p>國之貧于師者遠輸，遠輸則百姓貧。近師者貴賣，貴賣則百姓竭，財竭則急於丘役。力屈、財殫，中原內虛于家。百姓之費，十去其七﹔公家之費：破軍罷馬，甲冑矢弩，戟盾蔽櫓，丘牛大車，十去其六。</p>
<p>故智將務食于敵。食敵一鐘，當吾二十鐘﹔箕杆一石，當吾二十石。</p>
<p>故殺敵者，怒也﹔取敵之利者，貨也。故車戰，得車十乘已上，賞其先得者，而更其旌旗，車雜而乘之，卒善而養之，是謂勝敵而益強。</p>
<p>故兵貴勝，不貴久。</p>
<p>故知兵之將，民之司命，國家安危之主也。</p>
<h2 id="_4">謀攻篇第三</h2>
<p>孫子曰：凡用兵之法，全國為上，破國次之﹔全軍為上，破軍次之﹔全旅為上，破旅次之﹔全卒為上，破卒次之﹔全伍為上，破伍次之。是故百戰百勝，非善之善也﹔不戰而屈人之兵，善之善者也。</p>
<p>故上兵伐謀，其次伐交，其次伐兵，其下攻城。攻城之法為不得已。修櫓轒轀、具器械、三月而后成，距闉，又三月而后已。將不勝其忿，而蟻附之，殺士三分之一，而城不拔者，此攻之災也。故善用兵者，屈人之兵而非戰也。拔人之城而非攻也，破人之國而非久也，必以全爭于天下，故兵不頓，而利可全，此謀攻之法也。</p>
<p>故用兵之法，十則圍之，五則攻之，倍則分之，敵則能戰之，少則能逃之，不若則能避之。故小敵之堅，大敵之擒也。</p>
<p>夫將者，國之輔也。輔周則國必強，輔隙則國必弱。</p>
<p>故君之所以患于軍者三：不知軍之不可以進而謂之進，不知軍之不可以退而謂之退，是為縻軍﹔不知三軍之事，而同三軍之政者，則軍士惑矣﹔不知三軍之權，而同三軍之任，則軍士疑矣。三軍既惑且疑，則諸侯之難至矣，是謂亂軍引勝。</p>
<p>故知勝有五：知可以戰與不可以戰者勝，識眾寡之用者勝，上下同欲者勝，以虞待不虞者勝，將能而君不御者勝。此五者，知勝之道也。</p>
<p>故曰：知己知彼，百戰不貽﹔不知彼而知己，一勝一負﹔不知彼不知己，每戰必貽。</p>
<h2 id="_5">軍形篇第四</h2>
<p>孫子曰：昔之善戰者，先為不可勝，以侍敵之可勝。不可勝在己，可勝在敵。故善戰者，能為不可勝，不能使敵之必可勝。故曰：勝可知，而不可為。不可勝者，守也﹔可勝者，攻也。守則不足，攻則有余。善守者，藏于九地之下﹔善攻者，動于九天之上。故能自保而全勝也。</p>
<p>見勝不過眾人之所知，非善之善者也﹔戰勝而天下曰善，非善之善者也。故舉秋毫不為多力，見日月不為明目，聞雷霆不為聰耳。古之所謂善戰者，勝于易勝者也。故善戰之勝也，無智名，無勇功。故其戰勝不忒。不忒者，其所措必勝，勝已敗者也。故善戰者，立于不敗之地，而不失敵之敗也。是故勝兵先勝而后求戰，敗兵先戰而后求勝。善用兵者，修道而保法，故能為勝敗之政。</p>
<p>兵法：一曰度，二曰量，三曰數，四曰稱，五曰勝。地生度，度生量，量生數，數生稱，稱生勝。</p>
<p>故勝兵若以鎰稱銖，敗兵若以銖稱鎰。</p>
<p>勝者之戰民也，若決積水于千仞之溪者，形也。</p>
<h2 id="_6">兵勢篇第五</h2>
<p>孫子曰：凡治眾如治寡，分數是也﹔斗眾如斗寡，形名是也﹔三軍之眾，可使必受敵而無敗，奇正是也﹔兵之所加，如以碫投卵者，虛實是也。</p>
<p>凡戰者，以正合，以奇勝。故善出奇者，無窮如天地，不竭如江河。終而復始，日月是也。死而復生，四時是也。聲不過五，五聲之變，不可勝聽也。色不過五，五色之變，不可勝觀也。味不過五，五味之變，不可勝嘗也。戰勢不過奇正，奇正之變，不可勝窮之也。奇正相生，如環之無端，孰能窮之？</p>
<p>激水之疾，至于漂石者，勢也﹔鷙鳥之疾，至于毀折者，節也。是故善戰者，其勢險，其節短。勢如擴弩，節如發機。</p>
<p>紛紛紜紜，斗亂而不可亂也。渾渾沌沌，形圓而不可敗也。</p>
<p>亂生于治，怯生于勇，弱生于強。治亂，數也﹔勇怯，勢也﹔強弱，形也。</p>
<p>故善動敵者，形之，敵必從之﹔予之，敵必取之。以利動之，以卒動之。</p>
<p>故善戰者，求之于勢，不責于人，故能擇人而任勢。任勢者，其戰人也，如轉木石。木石之性，安則靜，危則動，方則止，圓則行。故善戰人之勢，如轉圓石于千仞之山者，勢也。</p>
<h2 id="_7">虛實篇第六</h2>
<p>孫子曰：凡先處戰地而待敵者佚，后處戰地而趨戰者勞。故善戰者，致人而不致于人。</p>
<p>能使敵自至者，利之也﹔能使敵不得至者，害之也。故敵佚能勞之，飽能飢之，安能動之。</p>
<p>出其所不趨，趨其所不意。行千里而不勞者，行于無人之地也。攻而必取者，攻其所不守也。守而必固者，守其所不攻也。</p>
<p>故善攻者，敵不知其所守。善守者，敵不知其所攻。</p>
<p>微乎微乎，至于無形，神乎神乎，至于無聲，故能為敵之司命。</p>
<p>進而不可御者，沖其虛也﹔退而不可追者，速而不可及也。故我欲戰，敵雖高壘深溝，不得不與我戰者，攻其所必救也﹔我不欲戰，雖畫地而守之，敵不得與我戰者，乖其所之也。</p>
<p>故形人而我無形，則我專而敵分﹔我專為一，敵分為十，是以十攻其一也，則我眾而敵寡﹔能以眾擊寡者，則吾之所與戰者，約矣。吾所與戰之地不可知，不可知，則敵所備者多，敵所備者多，則吾之所戰者，寡矣。</p>
<p>故備前則后寡，備后則前寡，故備左則右寡，備右則左寡，無所不備，則無所不寡。寡者備人者也，眾者使人備己者也。</p>
<p>故知戰之地，知戰之日，則可千里而會戰。不知戰之地，不知戰之日，則左不能救右，右不能救左，前不能救后，后不能救前，而況遠者數十里，近者數里乎？</p>
<p>以吾度之，越人之兵雖多，亦奚益于勝敗哉？！</p>
<p>故曰：勝可為也。敵雖眾，可使無斗。</p>
<p>故策之而知得失之計，作之而知動靜之理，形之而知死生之地，角之而知有余不足之處。</p>
<p>故形兵之極，至于無形﹔無形，則深間不能窺，智者不能謀。</p>
<p>因形而錯勝于眾，眾不能知﹔人皆知我所以勝之形，而莫知吾所以制勝之形。故其戰勝不復，而應形于無窮。</p>
<p>夫兵形象水，水之形避高而趨下，兵之形，避實而擊虛，水因地而制流，兵應敵而制勝。故兵無常勢，水無常形，能因敵變化而取勝者，謂之神。</p>
<p>故五行無常勝，四時無常位，日有短長，月有死生。</p>
<h2 id="_8">軍爭篇第七</h2>
<p>孫子曰：凡用兵之法，將受命于君，合軍聚眾，交和而舍，莫難于軍爭。軍爭之難者，以迂為直，以患為利。故迂其途，而誘之以利，后人發，先人至，此知迂直之計者也。</p>
<p>故軍爭為利，軍爭為危。舉軍而爭利，則不及﹔委軍而爭利，則輜重捐。是故卷甲而趨，日夜不處，倍道兼行，百里而爭利，則擒三將軍，勁者先，疲者后，其法十一而至﹔五十里而爭利，則蹶上將軍，其法半至﹔三十里而爭利，則三分之二至。是故軍無輜重則亡，無糧食則亡，無委積則亡。</p>
<p>故不知諸侯之謀者，不能豫交﹔不知山林、險阻、沮澤之形者，不能行軍﹔不用鄉導者，不能得地利。</p>
<p>故兵以詐立，以利動，以分和為變者也。</p>
<p>故其疾如風，其徐如林，侵掠如火，不動如山，難知如陰，動如雷震。</p>
<p>掠鄉分眾，廓地分守，懸權而動。</p>
<p>先知迂直之計者勝，此軍爭之法也。</p>
<p>故三軍可奪氣，將軍可奪心。是故朝氣銳，晝氣惰，暮氣歸。故善用兵者，避其銳氣，擊其惰歸，此治氣者也。以治待亂，以靜待嘩，此治心者也。以近待遠，以佚待勞，以飽待飢，此治力者也。無邀正正之旗，無擊堂堂之陣，此治變者也。</p>
<p>故用兵之法，高陵勿向，背丘勿逆，佯北勿從，銳卒勿攻，餌兵勿食，歸師勿遏，圍師遺闕，窮寇勿迫，此用兵之法也。</p>
<h2 id="_9">九變篇第八</h2>
<p>孫子曰：凡用兵之法，將受命于君，合軍聚眾，泛地無舍，衢地交和，絕地勿留，圍地則謀，死地則戰。</p>
<p>途有所不由，軍有所不擊，城有所不攻，地有所不爭，君命有所不受。</p>
<p>故將通于九變之利者，知用兵矣﹔將不通于九變之利，雖知地形，不能得地之利矣﹔治兵不知九變之朮，雖知地利，不能得人之用矣。</p>
<p>是故智者之慮，必雜于利害。雜于利，而務可信也﹔雜于害，而患可解也。</p>
<p>是故屈諸侯者以害，役諸侯者以業，趨諸侯者以利。</p>
<p>故用兵之法，無恃其不來，恃吾有以待也﹔無恃其不攻，恃吾有所不可攻也。</p>
<p>故將有五危：必死，可殺也﹔必生，可虜也﹔忿速，可侮也﹔廉潔，可辱也﹔愛民，可煩也。凡此五者，將之過也，用兵之災也。覆軍殺將，必以五危，不可不察也。</p>
<h2 id="_10">行軍篇第九</h2>
<p>孫子曰：凡處軍、相敵，絕山依谷，視生處高，戰隆無登，此處山之軍也。絕水必遠水﹔客絕水而來，勿迎之于水內，令半濟而擊之，利﹔欲戰者，無附于水而迎客﹔視生處高，無迎水流，此處水上之軍也。絕斥澤，惟亟去無留﹔若交軍于斥澤之中，必依水草，而背眾樹，此處斥澤之軍也。平陸處易，而右背高，前死后生，此處平陸之軍也。凡此四軍之利，黃帝之所以勝四帝也。</p>
<p>凡軍好高而惡下，貴陽而賤陰，養生而處實，軍無百疾，是謂必勝。丘陵堤防，必處其陽，而右背之。此兵之利，地之助也。</p>
<p>上雨，水沫至，欲涉者，待其定也。</p>
<p>凡地有絕澗、天井、天牢、天羅、天陷、天隙，必亟去之，勿近也。吾遠之，敵近之﹔吾迎之，敵背之。</p>
<p>軍旁有險阻、潢井、葭葦、林木、蘙薈者，必謹慎復索之，此伏奸之所處也。</p>
<p>敵近而靜者，恃其險也﹔遠而挑戰者，欲人之進也﹔其所居易者，利也。</p>
<p>眾樹動者，來也﹔眾草多障者，疑也﹔鳥起者，伏也﹔獸駭者，覆也﹔塵高而銳者，車來也﹔卑而廣者，徒來也﹔散而條達者，樵采也﹔少而往來者，營軍也。</p>
<p>辭卑而備者，進也﹔辭強而進驅者，退也﹔輕車先出其側者，陣也﹔無約而請和者，謀也﹔奔走而陳兵者，期也﹔半進半退者，誘也。</p>
<p>杖而立者，飢也﹔汲而先飲者，渴也﹔見利而不進者，勞也﹔鳥集者，虛也﹔夜呼者，恐也﹔軍擾者，將不重也﹔旌旗動者，亂也﹔吏怒者，倦也﹔粟馬肉食，軍無懸缶而不返其舍者，窮寇也﹔諄諄翕翕，徐與人言者，失眾也﹔數賞者，窘也﹔數罰者，困也﹔先暴而后畏其眾者，不精之至也﹔來委謝者，欲休息也。兵怒而相迎，久而不合，又不相去，必謹察之。</p>
<p>兵非貴益多也，惟無武進，足以并力、料敵、取人而已。夫惟無慮而易敵者，必擒于人。</p>
<p>卒未親附而罰之，則不服，不服則難用也。卒已親附而罰不行，則不可用也。故令之以文，齊之以武，是謂必取。令素行以教其民，則民服﹔令素不行以教其民，則民不服。令素行者，與眾相得也。</p>
<h2 id="_11">地形篇第十</h2>
<p>孫子曰：地形有通者、有挂者、有支者、有隘者、有險者、有遠者。我可以往，彼可以來，曰通。通形者，先居高陽，利糧道，以戰則利。可以往，難以返，曰挂。挂形者，敵無備，出而勝之，敵若有備，出而不勝，則難以返，不利。我出而不利，彼出而不利，曰支。支形者，敵雖利我，我無出也，引而去之，令敵半出而擊之，利。隘形者，我先居之，必盈之以待敵。若敵先居之，盈而勿從，不盈而從之。險形者，我先居之，必居高陽以待敵﹔若敵先居之，引而去之，勿從也。遠形者，勢均，難以挑戰，戰而不利。凡此六者，地之道也，將之至任，不可不察也。</p>
<p>故兵有走者、有馳者、有陷者、有崩者、有亂者、有北者。凡此六者，非天之災，將之過也。夫勢均，以一擊十，曰走。卒強吏弱，曰馳。吏強卒弱，曰陷。大吏怒而不服，遇敵懟而自戰，將不知其能，曰崩。將弱不嚴，教道不明，吏卒無常，陳兵縱橫，曰亂。將不能料敵，以少合眾，以弱擊強，兵無選鋒，曰北。凡此六者，敗之道也，將之至任，不可不察也。</p>
<p>夫地形者，兵之助也。料敵制勝，計險厄遠近，上將之道也。知此而用戰者必勝﹔不知此而用戰者必敗。</p>
<p>故戰道必勝，主曰無戰，必戰可也﹔戰道不勝，主曰必戰，無戰可也。故進不求名，退不避罪，惟人是保，而利合于主，國之寶也。</p>
<p>視卒如嬰兒，故可以與之赴深溪﹔視卒如愛子，故可與之俱死。厚而不能使，愛而不能令，亂而不能治，譬若驕子，不可用也。</p>
<p>知吾卒之可以擊，而不知敵之不可擊，勝之半也﹔知敵之可擊，而不知吾卒之不可以擊，勝之半也﹔知敵之可擊，知吾卒之可以擊，而不知地形之不可以戰，勝之半也。故知兵者，動而不迷，舉而不窮。故曰：知己知彼，勝乃不殆﹔知天知地，勝乃可全。</p>
<h2 id="_12">九地篇第十一</h2>
<p>孫子曰：用兵之法，有散地，有輕地，有爭地，有交地，有衢地，有重地，有泛地，有圍地，有死地。諸侯自戰其地，為散地。入人之地不深者，為輕地。我得則利，彼得亦利者，為爭地。我可以往，彼可以來者，為交地。諸侯之地三屬，先至而得天下眾者，為衢地。入人之地深，背城邑多者，為重地。山林、險阻、沮澤，凡難行之道者，為泛地。所從由入者隘，所從歸者迂，彼寡可以擊我之眾者，為圍地。疾戰則存，不疾戰則亡者，為死地。是故散地則無戰，輕地則無止，爭地則無攻，衢地則合交，重地則掠，泛地則行，圍地則謀，死地則戰。</p>
<p>所謂古之善用兵者，能使敵人前后不相及，眾寡不相恃，貴賤不相救，上下不相收，卒離而不集，兵合而不齊。合于利而動，不合于利而止。敢問：“敵眾整而將來，待之若何？”曰：“先奪其所愛，則聽矣。”</p>
<p>兵之情主速，乘人之不及，由不虞之道，攻其所不戒也。</p>
<p>凡為客之道：深入則專，主人不克。掠于饒野，三軍足食。謹養而勿勞，并氣積力，運并計謀，為不可測。投之無所往，死且不北。死焉不得，士人盡力。兵士甚陷則不懼，無所往則固，深入則拘，不得已則斗。是故其兵不修而戒，不求而得，不約而親，不令而信。禁祥去疑，至死無所之。吾士無余財，非惡貨也﹔無余命，非惡壽也。令發之日，士卒坐者涕沾襟，偃臥者淚交頤。投之無所往者，諸、劌之勇也。</p>
<p>故善用兵者，譬如率然。率然者，常山之蛇也。擊其首則尾至，擊其尾則首至，擊其中則首尾俱至。敢問：“兵可使如率然乎？”曰：“可。”夫吳人與越人相惡也，當其同舟而濟，遇風，其相救也，如左右手。是故方馬埋輪，未足恃也。齊勇如一，政之道也，剛柔皆得，地之理也。故善用兵者，攜手若使一人，不得已也。</p>
<p>將軍之事：靜以幽，正以治。能愚士卒之耳目，使之無知。易其事，革其謀，使人無識。易其居，迂其途，使人不得慮。帥與之期，如登高而去其梯。帥與之深入諸侯之地，而發其機，焚舟破釜，若驅群羊。驅而往，驅而來，莫知所之。聚三軍之眾，投之于險，此謂將軍之事也。九地之變，屈伸之力，人情之理，不可不察也。</p>
<p>凡為客之道：深則專，淺則散。去國越境而師者，絕地也﹔四達者，衢地也﹔入深者，重地也﹔入淺者，輕地也﹔背固前隘者，圍地也﹔無所往者，死地也。</p>
<p>是故散地，吾將一其志﹔輕地，吾將使之屬﹔爭地，吾將趨其后﹔交地，吾將謹其守﹔衢地，吾將固其結﹔重地，吾將繼其食﹔泛地，吾將進其途﹔圍地，吾將塞其闕﹔死地，吾將示之以不活。</p>
<p>故兵之情：圍則御，不得已則斗，過則從。</p>
<p>是故不知諸侯之謀者，不能預交。不知山林、險阻、沮澤之形者，不能行軍。不用鄉導，不能得地利。四五者，不知一，非霸、王之兵也。夫霸、王之兵，伐大國，則其眾不得聚﹔威加于敵，則其交不得合。是故不爭天下之交，不養天下之權，信己之私，威加于敵，則其城可拔，其國可隳。施無法之賞，懸無政之令，犯三軍之眾，若使一人。犯之以事，勿告以言。犯之以利，勿告以害。</p>
<p>投之亡地然后存，陷之死地然后生。夫眾陷于害，然后能為勝敗。</p>
<p>故為兵之事，在于佯順敵之意，并敵一向，千里殺將，是謂巧能成事者也。</p>
<p>是故政舉之日，夷關折符，無通其使﹔勵于廊廟之上，以誅其事。敵人開闔，必亟入之，先其所愛，微與之期。踐墨隨敵，以決戰事。是故始如處女，敵人開戶，后如脫兔，敵不及拒。</p>
<h2 id="_13">火攻篇第十二</h2>
<p>孫子曰：凡火攻有五：一曰火人，二曰火積，三曰火輜，四曰火庫，五曰火隊。行火必有因，煙火必素具。發火有時，起火有日。時者，天之燥也。日者，月在萁、壁、翼、軫也。凡此四宿者，風起之日也。</p>
<p>凡火攻，必因五火之變而應之。火發于內，則早應之于外。火發而其兵靜者，待而勿攻。極其火力，可從而從之，不可從而止。火可發于外，無待于內，以時發之。火發上風，無攻下風。晝風久，夜風止。凡軍必知有五火之變，以數守之。</p>
<p>故以火佐攻者明，以水佐攻者強。水可以絕，不可以奪。</p>
<p>夫戰勝攻取，而不修其功者凶，命曰“費留”。故曰：明主慮之，良將修之。非利不動，非得不用，非危不戰。主不可以怒而興師，將不可以慍而致戰。合于利而動，不合于利而止。怒可以復喜，慍可以復悅，亡國不可以復存，死者不可以復生。故明君慎之，良將警之。此安國全軍之道也。</p>
<h2 id="_14">用間篇第十三</h2>
<p>孫子曰：凡興師十萬，出征千里，百姓之費，公家之奉，日費千金。內外騷動，怠于道路，不得操事者，七十萬家。相守數年，以爭一日之勝，而愛爵祿百金，不知敵之情者，不仁之至也。非人之將也，非主之佐也，非勝之主也。故明君賢將，所以動而勝人，成功出于眾者，先知也。先知者，不可取于鬼神，不可象于事，不可驗于度。必取于人，知敵之情者也。</p>
<p>故用間有五：有因間，有內間，有反間，有死間，有生間。五間俱起，莫知其道，是謂神紀，人君之寶也。因間者，因其鄉人而用之。內間者，因其官人而用之。反間者，因其敵間而用之。死間者，為誑事于外，令吾聞知之，而傳于敵間也。生間者，反報也。</p>
<p>故三軍之事，莫親于間，賞莫厚于間，事莫密于間。非聖智不能用間，非仁義不能使間，非微妙不能得間之實。微哉！微哉！無所不用間也。間事未發，而先聞者，間與所告者兼死。</p>
<p>凡軍之所欲擊，城之所欲攻，人之所欲殺，必先知其守將、左右、謁者、門者、舍人之姓名，令吾間必索知之。</p>
<p>必索敵人之間來間我者，因而利之，導而舍之，故反間可得而用也。因是而知之，故鄉間、內間可得而使也﹔因是而知之，故死間為誑事可使告敵﹔因是而知之，故生間可使如期。五間之事，君必知之，知之必在于反間，故反間不可不厚也。</p>
<p>昔殷之興也，伊摯在夏﹔周之興也，呂牙在殷。故惟明君賢將能以上智為間者，必成大功。此兵之要，三軍之所恃而動也。</p>












                
              </article>
            </div>
          
          
  <script>var tabs=__md_get("__tabs");if(Array.isArray(tabs))e:for(var set of document.querySelectorAll(".tabbed-set")){var labels=set.querySelector(".tabbed-labels");for(var tab of tabs)for(var label of labels.getElementsByTagName("label"))if(label.innerText.trim()===tab){var input=document.getElementById(label.htmlFor);input.checked=!0;continue e}}</script>

<script>var target=document.getElementById(location.hash.slice(1));target&&target.name&&(target.checked=target.name.startsWith("__tabbed_"))</script>
        </div>
        
      </main>
      
        <footer class="md-footer">
  
  <div class="md-footer-meta md-typeset">
    <div class="md-footer-meta__inner md-grid">
      <div class="md-copyright">
  
    <div class="md-copyright__highlight">
      &copy; 2024~ <a href="https://pyfate.github.io"  target="_blank" rel="noopener">科技命理網</a>
    </div>
  
  
</div>
      
        <div class="md-social">
  
    
    
    
    
      
      
    
    <a href="https://github.com/pyfate" target="_blank" rel="noopener" title="github.com" class="md-social__link">
      <svg xmlns="http://www.w3.org/2000/svg" viewBox="0 0 480 512"><!--! Font Awesome Free 6.6.0 by @fontawesome - https://fontawesome.com License - https://fontawesome.com/license/free (Icons: CC BY 4.0, Fonts: SIL OFL 1.1, Code: MIT License) Copyright 2024 Fonticons, Inc.--><path d="M186.1 328.7c0 20.9-10.9 55.1-36.7 55.1s-36.7-34.2-36.7-55.1 10.9-55.1 36.7-55.1 36.7 34.2 36.7 55.1M480 278.2c0 31.9-3.2 65.7-17.5 95-37.9 76.6-142.1 74.8-216.7 74.8-75.8 0-186.2 2.7-225.6-74.8-14.6-29-20.2-63.1-20.2-95 0-41.9 13.9-81.5 41.5-113.6-5.2-15.8-7.7-32.4-7.7-48.8 0-21.5 4.9-32.3 14.6-51.8 45.3 0 74.3 9 108.8 36 29-6.9 58.8-10 88.7-10 27 0 54.2 2.9 80.4 9.2 34-26.7 63-35.2 107.8-35.2 9.8 19.5 14.6 30.3 14.6 51.8 0 16.4-2.6 32.7-7.7 48.2 27.5 32.4 39 72.3 39 114.2m-64.3 50.5c0-43.9-26.7-82.6-73.5-82.6-18.9 0-37 3.4-56 6-14.9 2.3-29.8 3.2-45.1 3.2-15.2 0-30.1-.9-45.1-3.2-18.7-2.6-37-6-56-6-46.8 0-73.5 38.7-73.5 82.6 0 87.8 80.4 101.3 150.4 101.3h48.2c70.3 0 150.6-13.4 150.6-101.3m-82.6-55.1c-25.8 0-36.7 34.2-36.7 55.1s10.9 55.1 36.7 55.1 36.7-34.2 36.7-55.1-10.9-55.1-36.7-55.1"/></svg>
    </a>
  
    
    
    
    
      
      
    
    <a href="https://facebook.com/pyfate" target="_blank" rel="noopener" title="facebook.com" class="md-social__link">
      <svg xmlns="http://www.w3.org/2000/svg" viewBox="0 0 512 512"><!--! Font Awesome Free 6.6.0 by @fontawesome - https://fontawesome.com License - https://fontawesome.com/license/free (Icons: CC BY 4.0, Fonts: SIL OFL 1.1, Code: MIT License) Copyright 2024 Fonticons, Inc.--><path d="M512 256C512 114.6 397.4 0 256 0S0 114.6 0 256c0 120 82.7 220.8 194.2 248.5V334.2h-52.8V256h52.8v-33.7c0-87.1 39.4-127.5 125-127.5 16.2 0 44.2 3.2 55.7 6.4V172c-6-.6-16.5-1-29.6-1-42 0-58.2 15.9-58.2 57.2V256h83.6l-14.4 78.2H287v175.9C413.8 494.8 512 386.9 512 256"/></svg>
    </a>
  
</div>
      
    </div>
  </div>
</footer>
      
    </div>
    <div class="md-dialog" data-md-component="dialog">
      <div class="md-dialog__inner md-typeset"></div>
    </div>
    
    
    <script id="__config" type="application/json">{"base": "..", "features": ["navigation.expanded", "navigation.instant", "search.suggest", "search.highlight", "content.tabs.link", "content.code.annotation", "content.code.copy"], "search": "../assets/javascripts/workers/search.07f07601.min.js", "translations": {"clipboard.copied": "Copied to clipboard", "clipboard.copy": "Copy to clipboard", "search.result.more.one": "1 more on this page", "search.result.more.other": "# more on this page", "search.result.none": "No matching documents", "search.result.one": "1 matching document", "search.result.other": "# matching documents", "search.result.placeholder": "Type to start searching", "search.result.term.missing": "Missing", "select.version": "Select version"}}</script>
    
    
      <script src="../assets/javascripts/bundle.56dfad97.min.js"></script>
      
    
  </body>
</html>